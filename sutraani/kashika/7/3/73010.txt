उत्तरपदस्य इत्ययमधिकारः <<हनस्तोऽचिण्णलोः>> [[7.3.32]] इति प्रागेतस्मात् यदित ऊर्ध्वमनुक्रमिष्यामः उत्तरपदस्य इत्येवं तद् वेदितव्यम्। वक्ष्यति - <<अवयवादृतोः>> [[7.3.11]] । पूर्ववर्षिकम्। अपरवार्षिकम्। पुर्वहैमनम्। अपरहैमनम्।  यत्र पञ्चमीनिर्देशो न अस्ति <<जे प्रोष्ठपदानाम्>> [[7.3.18]] इत्येवमादौ, तदर्थमुत्तरपदाधिकारः। पञ्चमीनिर्देशेष्वपि विस्पष्टार्थम्, वृद्धेश्च व्यपदेशार्थम्। <<उत्तरपदवृद्धौ सर्वं च>> [[6.2.105]] इति उत्तरपदाधिकारे या वृद्धिः इत्येवं विज्ञायते। 
